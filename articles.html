<!DOCTYPE html>
<html>
  <head>
    <!-- 引入看板娘 -->
    <script src="https://fastly.jsdelivr.net/gh/stevenjoezhang/live2d-widget@latest/autoload.js"></script> 
    
    <!-- 引入四级单词 -->
    <script src="CET4-Mouse-click-effects/cet4.js"></script>

    <link rel="stylesheet" href="styles.css">
    
    <meta charset="utf-8">
    <meta name="viewport" content="width=device-width">
    <title>Jason-Jinn|文章</title>
  </head>
  
  <header>
      <h1><img src="images/logo.png"
           alt="The logo of Jason-Jinn">
           Jason-Jinn的博客</h1>
  </header>
  
  <body>
    
      <!-- put navigation menu just below here -->
    
    <ul>
      <li><a href="index.html">主页</a></li>
      <li>文章</li>
      <li><a href="more.html">更多</a></li>
    </ul>
    
    <div class="Articles" id="testarticle">

    <h1>文章</h1>
    <br>
    <h2>伤寒论选读背诵条文</h2>
    <br>
    <p>1、太阳之为病，脉浮，头项强痛而恶寒。
2、太阳病，发热汗出，恶风，脉缓者，名为中风。
3、太阳病，或已发热，或未发热，必恶寒，体痛，呕逆，脉阴阳俱紧者，名为伤寒。
12、太阳中风，阳浮而阴弱。阳浮者，热自发；阴弱者，汗自出。啬啬恶寒，淅淅恶风，翕翕发热，鼻鸣干呕者，桂枝汤主之。
13、太阳病，头痛发热，汗出恶风，桂枝汤主之。
14、太阳病，项背强几几，反汗出恶风者，桂枝加葛根汤主之。
16、太阳病三日，已发汗，若吐、若下、若温针，仍不解者，此为坏病，桂枝不中与之也。观其脉证，知犯何逆，随证治之。桂枝本为解肌，若其人脉浮紧，发热汗不出者，不可与之也。常须识此，勿令误也。
18、喘家作，桂枝汤加厚朴、杏子佳。
20、太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。
21、太阳病，下之后，脉促，胸满者，桂枝去芍药汤主之。
26、服桂枝汤，大汗出后，大烦渴不解，脉洪大者，白虎加人参汤主之。
31、太阳病，项背强几几，无汗恶风（者），葛根汤主之。
32、太阳与阳明合病者，必自下利。葛根汤主之。
34、太阳病，桂枝证，医反下之，利遂不止。脉促者，表未解也，喘而汗出者，葛根黄芩黄连汤主之。
35、太阳病，头痛发热，身疼腰痛，骨节疼痛，恶风无汗而喘者，麻黄汤主之。
36、太阳与阳明合病，喘而胸满者，不可下，宜麻黄汤。
38、太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服之，服之则厥逆，筋惕肉瞤，此为逆也。
40、伤寒表不解，心下有水气，干呕，发热而咳，或渴，或利，或噎，或小便不利、少腹满，或喘者，小青龙汤主之。
43、太阳病，下之微喘者，表未解故也，桂枝加厚朴杏子汤主之。
53、病常自汗出者，此为荣气和。荣气和者，外不谐，以卫气不共荣气谐和故尔。以荣行脉中，卫行脉外，复发其汗，荣卫和则愈。
54、病人藏无他病，时发热、自汗出而不愈者，此卫气不和也，先其时发汗则愈，宜桂枝汤。
58、凡病，若发汗，若吐，若下，若亡血、亡津液，阴阳自和者，必自愈。
62、发汗后，身疼痛，脉沉迟者，桂枝加芍药生姜各一两人参三两新加汤主之。
63、发汗后，不可更行桂枝汤。汗出而喘，无大热者，可与麻黄杏仁甘草石膏汤。
64、发汗过多，其人叉手自冒心，心下悸，欲得按者，桂枝甘草汤主之。
65、发汗后，其人脐下悸者，欲作奔豚，茯苓桂枝甘草大枣汤主之。
66、发汗后，腹胀满者。厚朴生姜半夏甘草人参汤主之。
67、伤寒，若吐、若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。
71、太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，五苓散主之。
74、中风发热，六七日不解而烦，有表里证，渴欲饮水，水入则吐者，名曰水逆，五苓散主之。
76、发汗后，水药不得入口，为逆，若更发汗，必吐下不止。发汗吐下后，虚烦不得眠，若剧者，必反复颠倒，心中懊憹，栀子豉汤主之；若少气者，栀子甘草豉汤主之；若呕者，栀子生姜豉汤主之。
77、发汗，若下之，而烦热，胸中窒者，栀子豉汤主之。
78、伤寒五六日，大下之后，身热不去，心中结痛者，未欲解也，栀子豉汤主之。
79、伤寒下后，心烦腹满，卧起不安者，栀子厚朴汤主之。
82、太阳病发汗，汗出不解，其人仍发热，心下悸，头眩，身瞤动，振振欲擗地者，真武汤主之。
96、伤寒五六日，中风，往来寒热，胸胁苦满，嘿嘿不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身有微热，或咳者，小柴胡汤主之。
100、伤寒，阳脉涩，阴脉弦，法当腹中急痛，先与小建中汤，不差者，小柴胡汤主之。
101、伤寒中风，有柴胡证，但见一证便是，不必悉具。凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解。
102、伤寒二三日，心中悸而烦者，小建中汤主之。
103、太阳病，过经十余日，反二三下之，后四五日，柴胡证仍在者，先与小柴胡汤；呕不止，心下急，郁郁微烦者，为未解也，与大柴胡汤下之则愈。
106、太阳病不解，热结膀胱，其人如狂，血自下，下者愈。其外不解者，尚未可攻，当先解其外。外解已，但少腹急结者，乃可攻之，宜桃核承气汤。
107、伤寒八九日，下之，胸满烦惊，小便不利，谵语，一身尽重，不可转侧者，柴胡加龙骨牡蛎汤主之。
112、伤寒脉浮，医者以火迫劫之，亡阳，必惊狂，卧起不安者，桂枝去芍药加蜀漆牡蛎龙骨救逆汤主之。
124、太阳病六七日，表证仍在，脉微而沉，反不结胸，其人发狂者，以热在下焦，少腹当硬满。小便自利者，下血乃愈。所以然者，以太阳随经，瘀热在里故也，抵当汤主之。
135、伤寒六七日，结胸热实，脉沉而紧，心下痛，按之石硬者，大陷胸汤主之。
137、太阳病，重发汗而复下之，不大便五六日，舌上燥而渴，日哺所小有潮热。从心下至少腹便满而痛不可近者，大陷胸汤主之。
138、小结胸病，正在心下，按之则痛，脉浮滑者，小陷胸汤主之。
146、伤寒六七日，发热，微恶寒，支节烦疼，微呕，心下支结，外证未去者，柴胡桂枝汤主之。
147、伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。
149、伤寒五六日，呕而发热者，柴胡汤证具。而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之；但满而不痛者，此为痞，柴胡不中与之，宜半夏泻心汤。
154、、心下痞，按之濡，其脉关上浮者，大黄黄连泻心汤主之。
157、伤寒汗出，解之后，胃中不和，心下痞硬，干噫食臭，胁下有水气，腹中雷鸣，下利者，生姜泻心汤主之。
158、伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。
161、伤寒发汗，若吐，若下，解后，心下痞硬，噫气不除者，旋覆代赭汤主之。
163、太阳病，外证未除，而数下之，遂协热而利，利下不止，心下痞硬，表里不解者，桂枝人参汤主之。
165、伤寒发热，汗出不解，心中痞硬，呕吐而下利者，大柴胡汤主之。
168、伤寒，若吐、若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。
173、伤寒，胸中有热，胃中有邪气，腹中痛，欲呕吐者，黄连汤主之。
177、伤寒，脉结代，心动悸，炙甘草汤主之。
180、阳明之为病，胃家实是也。
182、问曰：阳明病外证云何？答曰：身热，汗自出，不恶寒反恶热也。
185、本太阳，初得病时，发其汗，汗先出不彻，因转属阳明也。伤寒发热无汗，呕不能食，而反汗出濈濈然者，是转属阳明也。
199、阳明病无汗，小便不利，心中懊憹者，身必发黄。
207、阳明病，不吐不下，心烦者，可与调胃承气汤。
210、夫实则谵语，虚则郑声。郑声者，重语也。直视谵语，喘满者死，下利者亦死。
213、阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止者，更莫复服。
219、三阳合病，腹满身重，难于转侧，口不仁面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。
222、若渴欲饮水，口干舌燥者，白虎加人参汤主之。
223、若脉浮，发热，渴欲饮水，小便不利者，猪苓汤主之。
229、阳明病，发潮热，大便溏，小便自可，胸胁满不去者，与小柴胡汤。
230、阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然汗出而解。
236、阳明病，发热汗出者，此为热越，不能发黄也；但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。
243、食谷欲呕，属阳明也，吴茱萸汤主之。得汤反剧者，属上焦也。
247、跌阳脉浮而涩，浮则胃气强，涩则小便数。浮涩相搏，大便则硬，其脾为约。麻子仁丸主之。
248、太阳病三日，发汗不解，蒸蒸发热者，属胃也。调胃承气汤主之。
249、伤寒吐后，腹胀满者，与调胃承气汤。
260、伤寒七八日，身黄如橘子色，小便不利，腹微满者，茵陈蒿汤主之。
263、少阳之为病，口苦，咽干，目眩也。
273、太阴之为病，腹满而吐，食不下，自利益甚，时腹自痛。若下之，必胸下结硬。
277、自利不渴者，属太阴，以其藏有寒故也。当温之，宜服四逆辈。
279、本太阳病，医反下之，因尔腹满时痛者，属太阴也，桂枝加芍药汤主之，大实痛者，桂枝加大黄汤主之。
281、少阴之为病，脉微细，但欲寐也。
301、少阴病，始得之，反发热脉沉者，麻黄细辛附子汤主之。
302、少阴病，得之二三日，麻黄附子甘草汤微发汗。以二三日无证，故微发汗也。
303、少阴病，得之二三日以上，心中烦，不得卧，黄连阿胶汤主之。
304、少阴病，得之一二日，口中和，其背恶寒者，当灸之，附子汤主之。
305、少阴病，身体痛，手足寒，骨节痛，脉沉者，附子汤主之。
306、少阴病，下利，便脓血者，桃花汤主之。
307、少阴病，二三日至四五日，腹痛，小便不利，下利不止，便脓血者，桃花汤主之。
309、少阴病，吐利，手足逆冷，烦躁欲死者，吴茱萸汤主之。
311、少阴病二三日，咽痛者，可与甘草汤；不差者，与桔梗汤。
316、少阴病，二三日不已，至四五日，腹痛，小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。
317、少阴病，下利清谷，里寒外热，手足厥逆，脉微欲绝，身反不恶寒，其人面色赤。或腹痛，或干呕，或咽痛，或利止脉不出者。通脉四逆汤主之。
318、少阴病，四逆，其人或咳，或悸，或小便不利，或腹中痛，或泄利下重者，四逆散主之。
319、少阴病，下利六七日，咳而呕渴，心烦不得眠者，猪苓汤主之。
323、少阴病，脉沉者，急温之，宜四逆场。
326、厥阴之为病，消渴，气上撞心，心中疼热，饥而不欲食，食则吐蚘。下之，利不止。
337、凡厥者，阴阳气不相顺接，便为厥。厥者，手足逆冷者是也。
338、伤寒，脉微而厥，至七八日肤冷，其人躁无暂安时者，此为藏厥，非蚘厥也。蚘厥者，其人当吐蚘。今病者静，而复时烦者，此为藏寒。蚘上入其膈，故烦，须臾复止，得食而呕又烦者，蚘闻食臭出。其人常自吐蚘。蚘厥者，乌梅丸主之。又主久利。
350、伤寒，脉滑而厥者，里有热，白虎汤主之。
351、手足厥寒，脉细欲绝者，当归四逆汤主之。
356、伤寒厥而心下悸，宜先治水，当服茯苓甘草汤，却治其厥。不尔，水渍入胃，必作利也。
371、热利，下重者，白头翁汤主之。
373、下利，欲饮水者，以有热故也，白头翁汤主之。
378、干呕，吐涎沫，头痛者，吴茱萸汤主之。
379、呕而发热者，小柴胡汤主之。
382、问曰，病有霍乱者何？答曰：呕吐而利，此名霍乱。
386、霍乱，头痛发热，身疼痛，热多欲饮水者，五苓散主之，寒多不用水者，理中丸主之。
394、伤寒差以后，更发热，小柴胡汤主之。脉浮者，以汗解之；脉沉实者，以下解之。
397、伤寒解后，虚羸少气，气逆欲吐，竹叶石膏汤主之。
</p>
    <br>
   </div>
    </body>
</html>
